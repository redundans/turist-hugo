---
date: 2019-10-12
title:  "En liten ambition att vara den tråkiga"
---
I podden *Stormens utveckling* förenades nyligen komikern **Ola Söderholm** och sociologen **Roland Paulsen** i en gemensam ståndpunkt. Det är tråkigt när ens politiska visioner avkrävs svar utifrån ekonomiska och materiella realiteter.

Det riskerar dessutom att skrämma bort folk från vänsterns populistiska projekt.

Ändå är det just det jag nu tänkte ägna mig åt. Jag ber den utopiska populismen om ursäkt i förväg. Förlåt…
Full fräs med lyxig kommunism

I boken Fully Automated Luxury Communism målar Aaron Bastani upp en bild av att vi står inför Cornucopias portar. Vi befinner oss mitt i en stegrande utvecklingskurva som har potential att snart skänka oss ett överflöd av billiga resurser och (näst intill) kostnadsfri ”grön energi”.

För att beskriva hur denna utveckling görs möjlig lutar sig Bastani mot två saker: rön hämtade från näringslivstoppar och storbolag samt ett antal ekonomiska ”lagar”. En av dem är den berömda Moore’s lag.

## Olika trista ekonomiska och materiella realiteter

Gordon Moore skrev 1965 en artikel för tidningen Electronics Magazine där han förutsåg utvecklingen för kiseltransistorer på kort sikt. Moore förutsåg att man skulle lyckas tillverka allt mindre transistorer som i sig skulle få plats på allt mindre kretskort.

Mindre och fler transistorer skulle leda till billigare, energieffektivare och framför allt kraftfullare processorer i våra datorer. Tillverkad transistor per krona och energienhet skulle enligt Moore fördubblas vartannat år. En svindlande exponentiell utveckling.

Och historien visade att han inte bara hade rätt utan även underdrivit utvecklingspotentialen. Informationsteknologins utveckling under milleniumskiftet kan knappas överdrivas.

Energi och fysik har dock sina fyrkantiga ramverk att förhålla sig till. Dessa har de senaste åren lett till att Moore’s lag allt snabbare tycks plana ut, för att enligt vissa snart helt avstanna.

Främsta skälet handlar om energiläckage. En viss del av tillförd energi till transistorerna läcker ut i form av värme. Ju fler transistorer på samma yta desto mer värme alstras. Detta leder till att transistorernas hållbarhet försämras, om man inte aktivt kyler ner dem. Vilket givetvis kostar i form av energi.

Ju tätare transistorerna sitter desto högre blir också värmen. Vilket i sin tur leder till att mer energi krävs för att kyla dem. Till slut är energikostnaden för att kyla transistorerna många gånger högre än den energi som krävs för att kommunicera med dem.

Detta är skälet till att vi idag ser hur företag flyttar sina enorma datacenter till kallare platser. En annan effekt av utplaningen hos Moore’s lag är att vi idag snarare finner två, fyra eller varför inte sexton processorkärnor i en dator, snarare än en enda liten och kraftfull processor.

> ”In response (som svar på ökade energikrav hos allt minde processorer (min anmärkning)), manufacturers incorporated more processor ’cores’ as the primary means for accelerating power, with processors now working on different operations in parallel with one another. It will take similar kinds of innovation to maintain Moores Law…” – Aaron Bastani

Detta faktum blandar alltså Bastani ihop med Moore’s lag (loc 614). Fler processorkärnor i samma låda är inte samma sak som Moore’s lag. Snarare tvärt om.

Moore’s lag är inte något fysisk eller matematisk lag – även om den ytterst begränsas av fysiska förutsättningar i kisels ledningsförmåga – utan en ekonomisk lag. Allt medan att energikostnaderna går upp sjunker incitamentet för att investera i utvecklingen av allt mindre processorer. Endast under en viss del av vår ekonomiska historia har det varit intressant att fördubbla mängden transistorer per krona och energienhet.

Den exponentiella utvecklingen tycks stanna av på grund av just detta fysiska och ekonomiska orsakssamband. Moore’s lag är riktig och sann men endast vid en given historisk punkt.

## Att saluföra populism med slarv

Min invändning börjar dock i hur Bastani använder sig av Moore’s lag. Det vill säga oförsiktigt och slarvigt.

Bastani liknar till exempel den exponentiella utvecklingen inom informationsteknologi, som förklaras utifrån Moore’s lag, med Ibn Khallikan’s berömda ”Wheat and chessboard problem” från 1256. Ett skrämmande exempel på hur Bastani förväxlar matematiska lagar med ekonomiska.

Det skall i ärlighetens namn sägas att Bastani erkänner att Moore’s lag kan vara ändlig (Loc 614). Även om han går långt för att visa på att dess krön ännu ligger bortom synhåll. 

Inte nog med att han blandar ihop användningen av flera processorkärnor med Moore’s lag. Bastani pekar också på kvant- och biologiska datorer som exempel på att Moore’s lag fortfarande är giltig. Trots att det handlar en teknik som har helt andra förutsättningar än de halvledare som Moore utgick ifrån. Det är dessutom möjligt att dessa tekniker kan ha en utvecklingspotential som är långt mer progressiv en den lag Moore förutsåg.

Industrins stora intresse för t.ex. kvantdatorer är dessutom enligt många ytterligare ett bevis på att den exponentiella kraften i Moore’s lag tydligt börjar avta. För först när Moores lag viker av tvingas man söka sig till andra tekniker vilka kan ha en fortsatt stark utvecklingskurva.

Den verkliga effekten hos dessa tekniker kan också ligga väldigt långt in i framtiden. För även om tekniken redan finns är vi inte ens in närheten av att lyckas nyttja den till något användbart. De befinner sig också väldigt tidigt i ”the Experience curve” (den andra ekonomiska lagen som Bastani lutar sig mot). Vilket betyder att den är både dyr och svår att skala upp.

De kan liknas med en utav industrialismens mest transformativa uppfinningar, ångmaskinen. Även den tekniken fanns tillgängligt långt innan James Watt äntligen lyckades göra den användbar till annat än simpla pumpstationer.

## Att ha medvind eller att ha rätt

Så vad betyder allt detta för vår läsning av Bastanis bok?

Till att börja med kan vi konstatera att Moore förutsåg den nära utveckling hos halvledare av kisel och ingenting annat. Han försökte aldrig beskriva en allmän lag om hur all tänkbar framtida teknik skulle utvecklas (till skillnad från Ray Kurzweil’s ”the law of accelerating returns”).

Vi kan också konstatera att Moore tycks ha haft rätt. Men att Bastani samtidigt har fel när han utgår ifrån denna lag för att förutspå vad som kommer ske inom t.ex. kvantteknologi, maskininlärning eller användningen av CRISPR.

Vi kan också konstatera att Bastani kan få rätt i allt det han förutser. Men att Moore’s lag samtidigt är inte ett bevis på det.

Vi kan slutligen konstatera att Söderholm och Paulsen antagligen har rätt i att den här texten är tråkigare än Bastanis vilda politiska visioner. Men att jag ändå är övertygad om att en ordentlig undersökning av faktiska omständigheter är en förutsättning för lyckade politiska projekt.

Och att vänsterns principiella ståndpunkt om att ”hellre ha rätt än att ha framgång” skall försvaras från sociologer och komiker med näbbar och klor.

Förlåt…