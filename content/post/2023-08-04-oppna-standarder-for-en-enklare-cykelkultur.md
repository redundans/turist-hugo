---
date: 2023-08-04
title:  "Öppna standarder för en enklare cykelkultur"
---
De som känner mig känner också till mitt brinnande hat mot massbilism. Och för ungefär 10 år sedan blev jag dessutom en av alla de där töntigt hängivna storstadscyklisterna.

Cykeln är en otrolig maskin. Få andra omvandlar energi lika effektivt som en klassisk velociped. De är oftast enkelt konstruerade och håller väldigt länge om man bara tar hand om dem.

Men under de senaste åren har en ny företeelse dykt upp i storstadens cykelkultur. Det är cyklar i alla dess former, med integrerade växelsystem, specialdesignade bromsar och vissa av dem är dessutom mer eller mindre motordrivna. 

Man kan tycka vad man vill om motordrivna "cyklar". Men tillsammans med de andra nya specialcyklarna som dykt har de en sak gemensamt. De är mer eller mindre beroende av proprietär hårdvara.

I senaste avsnittet av podden [Techmeme Ride Home](https://www.ridehome.info/show/techmeme-ride-home/thu-0803-pandemic-high-fliers-crash-to-earth/) berättar **Brian McCullough** om hur den otroligt populära el-cykeltillverkaren **VanMoof** gått i konkurs. Vilket inte bara medfört att servicen av sålda cyklar upphört utan också att nödvändiga reservdelar inte längre existerar.

Många cykelägare befarar nu att deras dyrköpta fordon snart kommer förvandlas till oanvändbart skrot.

Den fantastiska tidskriften [Low-tech Magazine](https://solar.lowtechmagazine.com/2023/02/can-we-make-bicycles-sustainable-again/) har **Kris De Decker** tidigare i år skrivit en lång artikel om hur vi är påväg att göra cykeln till ett allt mindre hållbart transportsätt.

> "Manufacturers have introduced an increasing number of proprietary parts and keep changing standards, resulting in compatibility issues even for older bicycles of the same brand."

> ...

> "A study concludes that 'the abandonment of standardization is a profitable business model because it ensures that bicycles can only be ridden for so long.' The decreasing sustainability of bikes is not a technological problem, and it’s not unique to bicycles. We also see it in manufacturing other products, such as computers. One bike mechanic observes: 'The problem here is capitalism; it’s not the bikes.'"

Inom hackerkulturen finns sedan länge kraftfulla motkulturer som arbetar för öppna standarder. Inte minst inom rörelsen för öppen källkod. Men också för på hårdvarusidan finns liknande rörelser och projekt. 

Ett exempel är laptopen [**Framework**](https://frame.work/) som försöker göra det lätt för andra att utveckla, reparera och uppdatera deras nyligen släppta laptop.

Andra exempel är [**Maemo Leste**](https://maemo-leste.github.io/) som försöker återvitalisera gammal hårdvara genom att erbjuda nytt operativsystem byggd på fri och öppen källkod.

Hackerkulturen förstod tidigt att kunskapen om [But how Do it Know?](http://www.buthowdoitknow.com/) är en fråga om makt. Men de senaste åren har den också blivit varse om att det med all tydlighet också kommer bli en fråga om hållbarhet. 

En liknande motkultur kanske tydligare skulle kunna artikuleras bland oss cyklister. En mer hållbar "mikromobilitet" (skjut mig!) kräver en enklare och öppnare cykelkultur.

Exempel som cykelköken finns redan i [Bagarmossen](https://bagarmossenscykelkok.se/), Solna, Umeå, Göteborg, Malmö och Jönköping och är fantastiska exempel. Att kunna laga och ta hand om sin egen cykel är inte bara roligt. Det är en motmakt och en förutsättning för att fortsatt kunna hävda att cykeln är ett hållbart transportmedel.

### Läs mer:
https://www.nytimes.com/2023/08/03/business/vanmoof-bankruptcy-ebikes.html