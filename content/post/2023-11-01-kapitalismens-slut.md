---
date: 2023-11-01
title:  "Bok: Kapitalismens slut : myten om grön tillväxt"
---
Igår läste jag *Kapitalismens slut : myten om grön tillväxt* av den tyska ekonomijournalisten **Ulrike Herrmann** för vår bokcirkel. Det är en lättläst och i många drag bra bok om problemet med grön tillväxt i första hand och nedväxtkritiken i andra hand. 

Boken kanske främst är riktad till den som nyligen börjat intressera sig för nedväxt och kritiskt börjat läsa teknikopitimen,

Detta är mina läsanteckningar.

## Del 1 - Kapitalism

Ulrike Herrmann ägnar bokens första del åt kapitalismens början.  Och första kapitlet i denna del ägnas åt hur bra saker blivit under kapitalismen, eller tack vara kapitalismen i Herrmanns mening.

Herrmann hänvisar till hur imponerad **Karl Marx** var av kapitalismens förändringsförmåga. *All heligt profaneras!* Men hon tycks inte dela Marx syn på den sociala konflikt som driver kapitalismen framåt. Att kapitalismen både består av en rörelsen (kapitalet) formering av pengar (p-v-p'). Och en annan rörelse som antingen rör sig mot denna formeringen eller stundtals hamnar i konflikt med den då formeringen tar sig former som den inte kan tolerera (kommunism i **Gilles Dauvés** mening).

Även begrepp som "utsugning" hanteras av Herrman annorlunda än inom marxistisk kritik. 

> "Så länge ett samhälle är fattigt kan de härskande bara vara rika genom att suga ut undersåtarna. Det är ett brutalt nollsummespel. [...] Ojämlikheten består visserligen, och de rika blir ännu rikare – men även de vanliga medborgarna tjänar på det.

Och så kan det ju vara. Man måste inte vara marxist för att bidra till förståelsen av kapitalismen. Men Herrmann's berättelse om kapitalismens framväxt i 1700-talets England framstår som väldigt instrumental. Skälet till att industrialiseringen satta fart just i England förklaras med att lönerna var höga där. Och här är Herrmann fixerad vid en tillgång och efterfrågan-mekanik. Ingenstans finns arbetarklasen som agerande subjekt.

Givetvis är det så att låg tillgång på arbetskraft ger den som säljer sitt arbete en god förhandlingsposition. Men den resulterar bara i höga löner om hon också vågar ställa kravet. Och det vågade en begynnande arbetarklass i England.

Herrmanns ord kan ställas i kontrast till **Andreas Malms** utomordentliga genomgång i boken *Fossil Capital*. Där är det istället arbetarklassens agens som lyfts fram och industrialiseringen, urbaniseringen och fossilindustrins framväxt framstår snarare som reaktiv utveckling.

Vidare fortsätter Herrmanns att förklara den teknologiska utvecklingen under 1800-talet. Och jag har fortsatt problem med en blandat instrumentell och essentialistisk bild av denna utveckling. 

*"Textilfabrikörer och gruvägare ville bli mer effektiva och konkurrenskraftiga"*, konstaterar Herrmann. Utan att gå in på djupet om varför konkurrensen är en sådan viktig komponent just när värdeförmeringen sker i konsumtionen av arbetskraft. Utvecklingens drivkraft tycks här främst utrönas ur en mänsklig tävlingsvilja, snarare än ur kapitalismens grundförutsättningar.

Även i Herrmanns genomgång av relationen mellan nord och syd, centrum och periferi, industri- och utvecklingsländer blir förståelsen grund. Vi får reda på att industriländernas försprång cementeras över tid och försvårar möjligheten till utjämning.

Men det globala och koloniala perspektivet på världsmarknaden där de olika lönenivåerna tar sig form av ett omjämnt utbyte och därigenom också blir en förutsättning för industriländernas försprång försvinner i bokens förenklingar.

Tack vara detta blir förslagen på hur man löser denna globala ojämlikhet också väldigt förenklade. Allt vi behöver är en "global minimilön" och avskaffande av alla skatteparadis.

Gott så, men vilken global institution kan driva sådana krav? Och är den globala arbetarklassen verkligen representerad inom en sådan institution?

Ännu mer förvirrande blir det när Herrmann obekymrat rör sig mellan totalkapitalet och den enskilda kapitalets intressen. Att dessa ibland är motstridiga ter sig i Herrmanns texter bero på förvirring eller dumhet. 

Det enskilda kapitalets intressen leder oss in i kriser trots att det är just vad totalkapitalet vill undvika. Politikens roll blir att likt en sträng förälder bevarata totalkapitalets intressen genom att hålla det enskilda kapitalet hårt i örat (iofs. en bra bild av de senast 100 årens politik).

Herrmann tycks också dela **David Greabers** förståelse av pengars uppkomst genom handel med skuldebrev. Snarare än den liberala idén om att marknaden krävde en medel som underlättade bytet och därför mer eller mindre uppfann den allmänna ekvivalenten pengar. Jag har förstått att det finns en diskussion kring denna teori men har inte något att tillägga personligen.

Första delen avslutas med en rudimentär genomgång om det klimatpolitiska läget i världen. Att irreversibla trösklar är nära på att nås även om dess värsta effekter finns långt fram i framtiden. Att små globala förändringar kan ge sig uttryck i lokala stora lokala förändringar. Och så vidare.

Dilemmat som bokens första del försöker understryka är kort och gott och att kapitalismen kräver stabilitet (undvika kriser) men att denna stabilitet endast kan nås genom ständig tillväxt. Samtidigt som ständig tillväxt oundvikligt har förödande konsekvenser för livsbetingelserna på jorden och oss som bor här.

## Del 2 - Grön tillväxt

Nästa del börjar Herrmann åt att gå igenom det som sarkastiskt brukar kallas för "Technological Solutionism", eller "technology fix". Det vill säga teknologiska möjligheter att minska klimatförändringen inom ramarna för kapitalismen.

Hon går igenom CCS (infångning och lagring av koldioxid), kärnkraften, energiutvinning från sol & vind och mellanlagring av energi som alla får ett kapitel var. Kontentan som målas upp i de följande tre kapitlen är att även om teknologiska möjligheter att begränsa utsläpp av koldioxid finns är de sällan tillräckliga och dessutom väldigt dyra.

Herrmann går också ytligt igenom frikopplingsteori. Som hon beskriver sällan står på tillräckliga vetenskapliga grunder.

Även om frikoppling skulle vara möjlig på vissa platser inom ekonomin och teknologiska framsteg lyckas minska utsläppen av koldioxid så kommer en tredje komponent vara minst lika viktig för att bromsa klimatförändringarna. Förändrade (läs minskade) konsumtionsvanor.

Dyrare produktion av varor i och med grön omställning tillsammans med Förändrade konsumtionsvanor kommer få som konsekvens en minskande tillväxt. Det är inte att tillväxtminskning själv är målet utan snarare en omöjlig effekt av att vi gör nödvändiga förändringar menar Herrmann.

## Del 3

Bokens sista del ägnar sig Herrmann åt tillväxtens motsatts, nedväxt. Och framför allt det som hon upplever att tillväxtkritiker oftast nonchalerar. Nämligen det faktum att bristande tillväxt leder till just det som kapitalismen helst vill undvika, kriser.

> "Kapitalismen är inte ett föremål eller ett tillstånd, utan en dynamisk process. Om den inte växer så krymper den."

Många förstår inte hur snabbt kaos bryter ut under längre ekonomiska kriser menar Herrmann. Större delar av vår ekonomi skulle helt och hållet kollapsa: Bank- och kreditsystem, kapitalinvesteringar, avancerad industriproduktion, utbildning och även statlig omfördelning.

Då statens intäkter är helt och håller beroende av tillväxten så blir också den statligt understödda gröna omställningen lidande. En paradox som många tillväxtkritiker blundar för.

Med det sagt så menar hon också att bilden av att vi måste tillbaka till grottorna i ett liv utan ständig tillväxt är överdriven. Allt vi behöver är bara en strategi för att undvika kaos och panik medan ekonomin krymper.

Vilka har svaret på hur en sådan strategi kan se ut då? Om vi får tror Herrmann är det inte nationalekonomerna i alla fall. Keynesianismen är helt förblindad av tillväxten i sina sociala modeller och neoklassiska modeller kring prismekanismer fyller inte sitt syfte under nedväxt (att upprätthålla sociala kontrakt och undvika kaos & panik).

Istället finner Herrmann inspiration i den brittiska krigsekonomin från 1939 och framåt. Under denna tid lyckades landet rekordsnabbt ställa om hela sin produktion, minska konsumtionen med 30% utan att befolkningens hälsa (varken mental eller fysisk) förorsakades eller att kaos & panik bröt ut. Snarare tycks åren under krigsekonomin skapat tätare samhällskontrakt och mer tillit mellan medborgarna.

Hen lyfter också denna krigsekonomi framför de realsocialistiska projekten under samma tid. Med fokus på den skillnaden att staten styrde företagen genom skatter, tullar, lagar och regleringar snarare än genom att förstatliga och driva företagen själva. Men hon erkänner samtidigt att endast staten kan lyckas med ett sådant projekt: att beräkna, planera och styra ekonomin.

Det Herrmann förordar alltså är en statlig styrd ransoneringspolitik. Men istället för brist på resurser och arbetskraft är det klimatpåverkande utsläpp vi måste beräkna och förhåll oss utifrån. Hon är tydlig med att påpeka att hon inte förespråkar ekosocialism (utan en "överlevnadsekonomi") eftersom produktionen skall fortsätta bedrivas i privat regi, om än styvmoderligt hållen av staten.

Herrmann erkänner dock att i den rådande demokratiska situationen är det svårt att tänka sig något parti som skulle gå till val på en sådan återhållsam ransoneringspolitik. Det är svårt att ragga röster genom att lova "mindre åt alla". 

Istället kommer möjligheten till en sådan politik i och med brist på naturresurser, vilket idag också kommer leda till ojämn fördelning. Då kan ett populistiskt projekt komma att formera sig kring kravet på en rättvis fördelning genom ransonering.

## Kommentarer

Förutom Herrmanns instrumentella syn på kapitalismens framväxt tycker jag också att hon har en lika instrumentell syn på staten.

Staten är i stort endast ett resultat av samhällsklassernas maktrelation. Vilket också gör hennes kontrasterna mot realsocialismen orättvis. Revolutionen i Ryssland handlade främst om att den arbetande klassen tillfälligt tog makten över statsapparaten.

Vilken politik som staten lyckas bedriva är således främst en fråga om vilken klass som har styrkan att äga förvaltningen av staten. Att förkasta ekosocialism för att bara konstatera att staten borde bedriva socialt rättvis omfördelning tyder på att Herrmann inte förstår detta.

Det spelar ingen roll vilka instrument staten förfogar över om det är kapitalet (ursäkta plakatpolitiska formuleringar) som förvaltar över den. Det räcker alltså inte med att förstå att endast staten kan bedriva en "överlevnadsekonomi". Vi måste också ha en strategi för hur samhällets lägre klasser skall organisera sig för att kunna utkräva att just denna politik bedrivs inom dessa institutioner. 

Avsaknaden av denna strategi är minst lika problematisk som tillväxtens hegenomiska roll inom klimatvetenskapen. Ett hål som denna bok knappast fyller.