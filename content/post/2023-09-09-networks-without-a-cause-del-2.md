---
date: 2023-09-09
title:  "Bok: Networks without a cause – a critique of social media - del 2"
---
Jag fortsätter min läsning av **Geert Lovink** [Networks without a cause - a critique of social media](https://archive.org/details/networkswithoutc0000lovi). Denna gång dyker Lovink ned i psykopatologin med hjälp av Freud, Foucault och Bifo.

## I väntan på en relevant nätverksteori

Lovink inleder denna läsning med att konstatera att det behövs en ny kritisk nätverksteori. ANT är bristfällig för att förstå sociala medier. 

Samtidigt saknar studier som fokuserat på internet en koppling mellan den virtuella och den köttsliga världen (**Rheingold**, **Castells**, **Gladwell**, **Jenkins** och **O'Reilly** t.ex). Och lyckas sällan förklara hur samhällen påverkas utifrån maktskiften och förändringar i det virtuella.

> "The presupposition here is that by using concepts as individual building blocks, assembled through endless dialogues and debates, such a collaborative efforts will ultimately culminate in a comprehensive materialist (read: hardware- and software-focused) and affect-related theory."

Varför har vi efter två årtionden med Internet ännu ingen vettig "samtida nätteori" frågar sig Lovink.

> "Humanities should do more than describe the times we're living in."

## Psykopatologi för en tid av informationsöverflöd

Iden om att vi lever i ett informationsöverflöd har funnits i den offentliga debatten sedan 1960-talet. Men efter Internets intåg i våra vardagsliv har debatten tagit fart med ny frenesi.

> "Information overload is a fashionable media topic that presents itself as a tech-related sentiment amongst the stagnant middle classes."

Lovink går tillbaka till *Psychopathology of Everyday Life* som där **Sigmund Freud** skriver om att glömma namn, börja stava fel och annan hjärnröta vi drabbas av.

Idag är det dock inte hotet av att glömma som hotar utan ångesten inför att inte hitta (rätt information på Google, i våra mappar och filer på datorn, bland bilderna på vår telefon). Vi hanterar denna ångest genom att göra listor och kategorisera. Vi är filter.

Hash-tags, Last.fm-listor, mest läs, *"dina vänner gillar"* osv. Som små arbetsbin arbetar vi alla för den mäktiga bidrottningen **Google**.

## En mjuk narkos i nätverket

Detta tar oss från Freud till post-operaismen och Lovink vän **Franco "Bifo" Berardi**.

> "While cyberspace is conceptually infinite, cybertime is not infinite at all. I call cybertime the ability of the conscious organism to actually process (cyber-spatial) information."

Post-operaisterna skänker oss en teori om hur det senkapitalistiska arbetet vandrat mot ett mer prekärt stadium. Från arbetarkollektiv till flexibilitet och hyper-individualism.

I nät-ekonomin har flexibiliteten också utvecklats till en fraktalisering av arbetet. Arbetaren får betalt för hens tillfälliga förtjänst, istället för arbetstid - i vad vi lärt känna som en normalarbetsdag. Dagens psykopatologi uppenbarar sig som en social epidemi, och mer precist, en "socio-communicational" epidemi.

Om du vill överleva i dagens samhälle måste du vara konkurrensduglig, och för att vara konkurrensduglig måste du vara uppkopplad – ta emot och processa en kontinuerlig och enorm mängd data.

I vårt försök att synkronisera våra kroppar med dessa ideal tar vi till droger som Prozac, Viagra, kokain eller amfetaminer. Och för vi denna analys ut på internet ser vi två tilltagande rörelser: expansionen av lagring & kompressionen av tid. Vilket får vårt arbete online att framstå som än mer stressframkallande.

##  Självkontroll och informationssuveränitet

Så kan vi istället kräva en informationssuveränitet?

Problemet är att det krävs mycket styrka och återhållsamhet för att klara att stänga av sin iPhone. Denna vägrandets dynamik och tillbakadragandets strategi är inte heller något som uppmuntras av omvärlden. Den trivs snarare med att vara normal och tråkig, skriver Lovink.

Men en rörelse tycks ändå synas i periferin. En som uppmanar till Fair Time snarare än Fair Trade. Lovink liknar dess ambition med ett digitalt TAZ (temporary autonomous zones). Där det temporala sätts i centrum på riktigt.

Bifo är dock kritisk till dessa tids-aktivister. De saknar ambition att på riktigt göra upp med konkurrensen och arbetetsrelationerna som existerar inom neo-liberalismen.

Samtidigt håller vi på att förlora jaget (the Self). I stressen under konkurrensen tvingas vi delegera kunskapen till *"Algoritmiska Auktoriteter"*. Vi tror vi vinner på att "outsource:a" beräkning, filtrering och lagring till molnet men vi förlorar i det att vi endast försvagar oss själva.

Vad som finns kvar av Foucault's *"technology of the self"* är vad vi tillfälligt har lagrat i våra mobiltelefoner. Vi måste återta kontroll över beräkning, filtrering och lagring av information.

## Motstå Carr-effekten

Tvärt om vad **Nicholas Carr** (*The Shallows: What the Internet Is Doing to Our Brains*) och andra domedagsprofeter säger är vi inte oförmögna att ta kontroll över vår kognitiva förmåga. 

Vi behöver inte omforma våra hjärnor utan bara våra digitala verktyg. Och dessa verktyg måste framför all skifta fokus från "realtid" till något som möjliggör kontraintuitiva tankemönster.

> "The going offline movement will not be so anti-tech but anti-real-time. Technology will ha to become our servant again."

Lovink kallar detta för internets fjärde kulturella stadium. Där det första var den som existerade där internet föddes rent tekniskt, den andra utgjordes av Web 1.0 och den tredje den under Web 2.0. Detta stadium kommer karaktäriseras av konflikter i den publika sfären och självkontroll (Self-mastery) i den privata.

---

Nästa läsning kommer fortsätta fokusera på jag:et och hur det påverkas av anonymitet och *"the multiple self"*.