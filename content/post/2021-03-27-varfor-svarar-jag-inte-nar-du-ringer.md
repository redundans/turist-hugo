---
date: 2021-03-27
title:  "Varför svarar jag inte när du ringer?"
---
Under det senaste året har den påtvingade isolationen lett till att allt fler av notifikationerna i min telefon handlar om jobb och allt färre om sociala ärenden. Än värre har det kanske blivit av att jag jobbat mer än vanligt de senaste månaderna.

Min förmåga att hantera stress är redan usel och plingandet från mail, slack, github och olika projekthanteringstjänster har växt till ett riktigt jävla obehag. Det har gått så långt att även ljudet från vänners sms och samtal kittlar det begynnande magsåret inom mig.

Och det spelar ingen roll att det inte finns någon som helst förväntan från andra att jag skall svara eller hantera ett ärende direkt. Det får mig ända ur fokus när jag arbetar – ur *mindfullness* när jag inte gör det – och får mig att bli allt mindre effektiv och allt mer stressad. 

Så härom veckan tröttnade jag och slog på "stör ej"-läget på min telefon. Sedan dess har jag inte stängt av det igen.

jag hade inte kunnat föreställa mig hur fruktansvärt skönt det är. Jag har kvar min fokus när jag arbetar, blir inte störd i mitt dagdrömmande när jag cyklar och gör mig till en trevligare person att prata och umgås med (föreställer jag mig). Det bästa är att INGEN har lyft något missnöje med att jag aldrig svara på telefonsamtal eller sms. Varken i yrket eller bland mina vänner.

Istället tar så tar jag och kollar i telefonen med jämna mellanrum och betar av de samtal, mail och meddelanden som känns viktiga.

Det är märkligt hur radikal (nästan asocial) denna förändring framstod för mig. Jag som är uppväxt med en mailkorg man ringde upp till varannan dag och ett anteckningsblock bredvid telefonen i hallen där det stod om någon ringt medan man varit hemifrån.

Ju längre tiden med min stympadade telefon går ju större blir också glappen mellan när jag väljer att kolla mina notifikationer. Och ju mer nöjd blir jag över mitt beslut.

Så nu vet ni varför jag inte svarar när ni ringer.