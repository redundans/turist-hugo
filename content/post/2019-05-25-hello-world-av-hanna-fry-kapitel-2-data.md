---
date: 2019-05-25
title:  "Hello World av Hannah Fry – Kapitel 2, Data"
---
Hannah Fry börjar i bokens andra kapitel beskriva den massiva datainsamlingen som idag utgör en betydande del av ekonomin med exempel från dagligvaruhandelns utveckling av kund- och bonuskort.

Redan under milleniumskiftet började den amerikanska butikskedjan Target ta fram algoritmer som kunde föreslå hur kedjan skulle rikta reklam mot sina befintliga kunder. Genom att analysera vilka köp som t.ex. gravida kvinnor gjort året innan en förlossning kunde man t.ex. överaska unga kvinnor med erbjudanden om blöjor och bröstmjölksersättning redan innan de själva visste om att de var gravida.

Dessa reklamalgoritmer är för alla som använder Internet något vi dagligen blir smärtsamt påminda om. Idag begränsas inte informationen till köpmönster hos enskilda butikskedjor. Nej istället samlas alla våra beteenden på Internet in och säljs vidare av så kallade datamäklare. I USA är denna affärsgren ett aggressivt växande ”multibillion-dollar segment of the American economy”.

Men förutom överraskande reklambudskap om en stundande graviditet – eller missriktad reklam om en graviditet som tyvärr tog slut för tidigt – finns det något att oroa sig i detta ekonomiska tillväxtunder?

## Fel information I fel händer

Hanna Fry lyfter först fram problemet med vad denna otroliga ansamling data, som fritt säljs enligt marknadens mekanismer, kan göra när den hamnar i makthungriga människors händer. Som exempel går hon tillbaka till det amerikanska presidentvalet 2016 och Cambridge Analytica.

[https://www.theguardian.com/news/series/cambridge-analytica-files](https://www.theguardian.com/news/series/cambridge-analytica-files)

Med hjälp av massiv data om framför allt amerikanska Facebook-användare tillsammans med enklare psykologi-algoritmer kunde man rikta den republikanska kampanjen mot strategiskt viktiga grupper. Och dessutom forma budskapet på ett sätt som skulle väcka rätt känslor hos rätt mottagare.

Hur vida detta överhuvud taget är fel information eller fel händer går det säkert att ha delade meningar om. Även om dess juridiska legitimitet. Men man kan väl konstatera att det i alla fall är en kampanjstrategi som ytterligare ökar försprånget för den som besitter ekonomiska resurser.

## Omöjlig anonymisering

Vidare tar Fry upp **Svea Eckert** och **Andreas Dewes’** arbete med att visa hur den anonymiserade datan som säljs av datamäklare med väldigt liten arbetsinsats kan av-anonymiseras. Ett experiment där de under Defcom 2017 visade hur de enkelt hittat information om högt uppsatta advokater och politiker som lätt kan användas i utpressningssyfte:


## Marknadstotalitärism

Det tredje varnande fingret som Fry lyfter riktas mot dagens Kina. Det är tydligt att Fry är mindre insatt i de komplicerade förhållandena som råder mellan Kinesiska staten och större företag samt de nya kreditsystemen vari staten och företagen utbyter viss information.

Varningen handlar givetvis om vad en totalitär regim kan göra med en av-anonymiserad data om hur vi rör oss i samhället, vad vi konsumerar, våra sexvanor eller politiska intressen. Det är givetvis en skrämmande bild man får i huvudet. Men de algoritmer som mäter din kreditvärdighet har redan funnits i många år i USA. Där kan du redan idag bli helt utestängd från vårdindustrin för att dina konsumtionsmönster inte är önskvärda eller för att du ”betygsatts” dåligt av någon sur ”slipsnisse”.

Jag menar inte på något sätt att försvara Sesame Credit-systemet. Men en bättre förståelse för varför det finns och hur det fungerar ges av Shazeda Ahmed i senaste numret av Logic Magazine:

[https://logicmag.io/07-the-messy-truth-about-social-credit/])(https://logicmag.io/07-the-messy-truth-about-social-credit/)

## Hur oroliga ska vi vara

Med facit i hand kan vi konstatera att det inte verkar som att Cambridge Analytica’s kampanj var särskilt lyckad. Eller snarare så var det den politiska strategin och kunskapen om känsliga valdistrikt, viktiga väljargrupper och politisk retorik som avgjorde valet.

När man mätt liknande kampanjer (både reklam och politik) så handlar det om skillnader i promillestorleken. Att rikta in sig på specifika målgrupper med specifika budskap får utslag i tusendelar när det kommer till interaktioner med budskapen.

> ”If data is the new gold, then we’ve been living in the Wild West. But I’m optimistic that – for many of us – the worst will soon be behind us.” – Hanna Fry

Fry lyfter också fram den utveckling vi börjat se i framför allt Europa med politiska reformer för att trygga medborgarnas integritet. Och då inte minst GDPR. Vilken faktisk påverkan GDPR får kan diskuteras. Politico släppte i veckan en ”long read” om hur storföretagen i Silicon Valley lyckats undgå datalagringsdirektivets önskade konsekvenser.

[https://www.politico.eu/article/europe-data-protection-gdpr-general-data-protection-regulation-facebook-google/](https://www.politico.eu/article/europe-data-protection-gdpr-general-data-protection-regulation-facebook-google/)

Men det visar ändå enligt Fry på att det finns en opinion och politisk vilja att agera mot de orosmoln hon målar upp tidigare i kapitlet.