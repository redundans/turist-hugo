---
date: 2019-07-17
title:  "Wo aber das Rettende ist, wächst die Gefahr auch"
---
I brist på jobb, internetuppkoppling och vänner här i Västernorrlands skogar passade jag på att läsa Slavoj Zizek’s senaste pamflett The Relevance of the Communist Manifesto. Det finns säkert massor att säga om den texten men jag fastnade vid beskrivningen av det vissa valt att kalla för en postkapitalistisk tendens.

Denna postkapitalistiska tendens har kanske bäst sammanfattats av **Paul Mason** i hans bok med samma namn. Men slarvigt kan den kokas ned till två dagsaktuella företeelser: automatisering och Creative Commons. Att dessa företeelser finns idag vittnar om en potential, skapad inom kapitalismen, som visar på ett möjligt sätt att organisera arbete på bortom den kapitalistiska logiken.

Zizek väljer i vanlig ordning att vända på fokus, här med hjälp av ett känt (?) citat från **Friedrich Hölderlin**: ”[b]ut where the danger is also grows the saving power”. Men om postkapitalismen beskriver ”the saving power” vill Zizek istället lyfta ”the danger”.

”The saving” som här utgörs av automatisering och Creative Comons beskrivs enligt Zizek bäst av **Jeremy Riftin** som ”en väg, första gången i mänsklighetens historia, för att överkomma kapitalismen nu visar sig som en tendens, nämligen framväxten av gemensamma samarbeten (Creative Commons), så att kapitalismens slut nu faktiskt kan skådas vid horisonten”.

Med detta fokus verkar en klassisk marxistisk hypotes åter vara vitaliserad: ”produktivkrafternas utveckling kommer till slut att göra kapitalismens relationer överflödiga”. Men detta är inte Zizeks fokus.

> ”At the concrete level of social organisation, the danger is a clearly discernible tendency of the state and private sector to regain control over the cooperative commons: personal contracts are privatized by Facebook, software by Microsoft, search by Google…”

Marx lyckades enligt Zizek aldrig föreställa sig en privatisering av det generella intellektet. Men det är just denna konflikt som utkristalliserar sig i det vi till vardags kallar immateriella rättigheter. 

Zizek vänder sig här till **Antoni Negri** och hans teorier om hur exploatering i den klassiskt marxistiska meningen inte längre är möjlig (i denna del av produktionen). Fritt och oavlönat arbete – oavsett om det är deltagande i öppen källkodsprojekt eller insamlande av sociala relationer hos t.ex. Facebook – kan inte exploateras utifrån en lönerelation. Den tar sig istället formen av ränta. En ny konfliktyta öppnar sig utanför den direkta exploateringen på arbetsplatsen.

Denna konflikt, eller enligt ovan ”fara”, kan nog inte bättre illustreras än i den pågåede konflikten mellan Amazon och Elastic:

[https://onezero.medium.com/open-source-betrayed-industry-leaders-accuse-amazon-of-playing-a-rigged-game-with-aws-67177bc748b7](https://onezero.medium.com/open-source-betrayed-industry-leaders-accuse-amazon-of-playing-a-rigged-game-with-aws-67177bc748b7)

Elastic är ett företag som är drivande bakom sökverktyget Elasticsearch. Ett verktyg som bygger på öppen källkod och frivilligt deltagande från tusentals människor runt om i världen. Elastic tjänar sina pengar på att sälja prenumerationer som ger människor en snabb och enkelt tillgång till Elasticsearch.

Men tack vare att sökverktyget är helt fritt har också Amazon kunnat installera det i sin molntjänst AWS och tjänar nu miljontals kronor på att hyra ut tillgängligheten till verktyget till sina kunder. En affärsmodell som i sin tur hotar Elastics inkomst och i långa loppet den finansiella grunden som behövs för att hålla en fri mjukvara av Elasticsearchs storlek levande.

Elastic har i sin tur, för att omöjliggöra Amazons Elasticsearch-tjänst, svarat med att lägga delar av den mjukvara som Elasticsearch bygger på under icke-fria avtal. En strategi som nu allt fler projekt som bygger på öppen källkod tagit till för att motverka Amazons parasitära affärsmodell (ränta). Samtidigt som de stora IT-jättarna slukar i sig det ena efter det andra öppna källkodsprojektet (Microsoft äger nu Github, Salesforce äger Mulesoft och IBM äger nu Linux-disten Red Hat). Det fria Creative Commons tycks bli allt mindre fritt och mindre gemensamt.

Zizek fortsätter:

> ”When, due to the crucial role of the general intellect in creation of wealth through knowledge and social cooperation, forms of wealth are more and more out of all proportion to the direct labour spent on their production, the result is not as Marx seems to have expected, the self dissolution of capitalism, but gradual and relative transformation of the profit generated through the exportation of labour – into transformation, namely, inte rent appropriated through the privatization of general intellect.” – Slavoj Zizek

Om den tendens som anhängarna av postkapitalism-begreppet beskriver faktiskt växer sig till en hegemonisk storlek. Ja då måste vi, för att de skall få en enmacipatorisk kraft, också ha verktyg för att försvara dem i de konflikter eller ”faror” som onekligen kommer att uppstå med kapitalets krav på räntetillfällen.

Zizek avslutat med att nöjt konstatera att arbetarklassens nya sammansättning sätter den i helt ny men till lika alienerad position som tidigare. Nu alieneras den inte längre av att den frånskiljs sitt arbetes objektiva förhållanden utan att den helt avskiljs det generella intellektet. Det kommunistiska manifestet tycks enligt en hegeliansk manöver åter blivit aktuellt.