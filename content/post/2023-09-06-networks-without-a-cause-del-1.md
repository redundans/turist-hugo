---
date: 2023-09-06
title:  "Bok: Networks without a cause – a critique of social media - del 1"
---
Jag återvänder till **Geert Lovink** [Networks without a cause - a critique of social media](https://archive.org/details/networkswithoutc0000lovi) mer än tio år efter att den gavs ut. Kanske i hopp om att hitta delar till en dödsruna för Web 2.0. Detta är mina läsanteckningar.

> "Once the internet changed the world; now the world changes the internet."

Geert Lovink sammanfattar i denna bok föreställningen om att den friktionsfria tiden då livet på Internet kunde upplevas fortgå parallellt med den köttsliga världen för alltid är över.

Samhället (Lovink ord) har kommit ikapp Internet och stört (disrupted) teknodrömmen om ett cyberspace som en parallell Internet verklighet. När **Oliver Burkeman**, från *the Guardian*, besökte teknikmässan South by Southwest (SXSW) förklarade han att "[...] internet är över. Detta, för utomstående, är det grundläggande hindret för att förstå vart teknikkulturen är på väg [...]".

Alltså, Internet som ett projekt med särskiljande protokoll och kulturella former separerade från vårt dagliga liv har förlorat sin betydelse. Om vi inte gör upp med den idén så kommer vi aldrig kunna förstå vad som ligger framför oss.

Det är inte längre heller tillräckligt att klaga på Internets tillkortakommanden i form av användarvänlighet, tillgång, integritet eller bristande immaterialrätt, menar Lovink.

> "Ideological critisism coupled with outrage over abuses, from political scensorship to child pornography, falls short as it too easily gets caught up in the 24-hour news spectacle."

## Vad var då Web 2.0?

Historien om Web 2.0 går enligt Lovink ungefär såhär: strax innan milleniumskiftet blev den coola cybervärlden bebodd av nördar, konstnärer, designers och småskaliga entreprenörer (det vill säga Web 1.0) överkörd av kostymnissarna.

*"Big Money"* pumpade in pengar från banker, pensionssystem och riskkapitalister. Under de kommande åren kom allt att handla om e-handel, eller det som då förstods som "den nya ekonomin". Användare förvandlades till kunder och pixlar till outnyttjad reklamplats. Alla ekonomiska förluster vad (eventuellt) kommande vinster.

Ihopslagningen av **Time Warner** och **AOL** blev *dot.com*-erans absoluta höjdpunkt. Och i skuggan av den fick den tidiga cyberkulturen slutligen se sig som besegrad. Vad som hände sedan vet vi alla; bubblan sprack. Och vi packade ihop våra skrivbord i kartonger och gick ned till arbetsförmedlingen eller folkhögskolorna.

Web 2.0 bör däremot ses som Silicon Valley's revansch. Vad som överlevde *dot.com*-bubblan och den geopolitiska omdaning som kriget mot terrorn innebar hade nu paketerat om sig. Utifrån två olika projekt återfick cyberkulturen en viss livskraft: start-up-företaget Google och den hastigt tilltagande bloggosfären.

Web 2.0 har enligt Lovink tre särpräglande egenskaper: det är lättanvänt, det underlättar socialitet och den utgår ifrån att låta användare själva publicera sig (i text, bilder eller ljud).

Men Web 2.0 var inte baserat på e-handel utan på riktad annonsering. Tack vare det kom den också att baseras insamling av personlig information och beteendemönster om användarna. Företagen tjänade nu inte längre pengar som producenter och sälja. Utan istället genom att kontrollera informationskanaler och dess användare.

Den kritiska läsningen av Web 2.0 är också enligt Lovink högst bristfällig. I forskarvärlden räds man inför cyberkulturens snabba vändningar och plötsliga omkonfigureringar. Men han går ändå igenom den lilla kanon som finns: **Andrew Keen**, **Nicholas Carr**, **Jaron Lanier** för att nämna några. Och framför allt lyfter hand debatten om digitala mediers påverkan på våra hjärnor (**Sven Birkerts**, **Maryanne Wolf**, **Daniel Debets** och **Frank Schirrmacher**).

Lovink menar att vi – istället för att fokusera på hur digitala medier under Web 2.0 påverkar våra hjärnor eller nyhetsrapporteringen – bör fokusera på tre nya, men mindre självklara kulturella logiker: realtid, länka vs. Like:a och framväxten av nationella Internets (plural).

## Realtid

> "Time speeds upp and we abandon the history."

Realtid utgör en fundamental skiftning från de statiska arkiven till något som kan liknas med "flöden" eller "en flod". I vår 24/7-ekonomi skickar vi ut tweets allt medan det tillgängliga arkivet av tweets förminskas till de senaste timmarna. 

I denna utveckling bort från de "sidor" som webben en gång främst bestod av lyfter Lovink den nu mera döda tjänsten Google Wave epokgörande. Genom teknologier som fick sitt genomslag under Web 2.0 (RSS, JSON REST m.fl) skulle du koppla upp alla dina kommunikationskanaler (mail, chat, nyheter, bloggar, Facebook osv) till en central kommunikationspanel. Där skulle du samla ditt digitala liv i realtid. Och framför ögonen kunde du se det levas/spelas upp millisekund för millisekund.

Om Google Wave var hjärtat i denna utveckling så var mikrobloggarna dess pacemaker. Varje tanke skulle sändas ut direkt efter den tänkts. Inte ens arkivet som uppstår när du samlar dina tankar och formulerar dem i en längre text behövdes längre.

Cyberprofeterna hade fel. Det finns inget som talar för att världen blir mer virtuell. Snarare är det det virtuella som blir mer värdsligt.

> "The Web 2.0 Self is therefore post-cosmetic. The ideal is neither the other nor the better human. Mehrmensch not Übermensch."

## Länka vs Like:a

Makt (power) på Internet har sedan de första hypertext-formatens tillkomst byggts på positiva affirmationer genom länkning.

Länkar har varit den mest centrala enhet som informationsekonomin utgått ifrån när den utforskats, kartograferats och reproducerats enligt Lovink. 

Hela Google's imperium bygger på att tolka länkar mellan olika sidor på Internet som en positiv affirmation och därefter ranka sidornas relevans mot varandra.

Men under Web 2.0 uppstod ett krig, med flera fronter, mot länkarnas relevans. I vissa länder, och pådrivet av stora medieföretag, har vissa tjänster på Internet förbjudits att länka till enskilda nyhetsartiklar. Friheten att länka, var ett krav som plötsligt hördes från både de större plattformarna som Facebook och Twitter och från medborgarrättsförespråkare som såg hur enskilda individer som länkade till fildelningsinformation började lagföras.

Samtidigt fördes också ett krig mot länkarna även inom plattformarna. Uttrycket för positiv affirmation hade bytts ut till att *Like:a* (eller motsvarande på andra plattformar). Plötsligt stängdes enheten för Internets kartografi in i plattformarnas ekonomi.

> "The move from link to like as the dominant web currency symbolizes the shift in the attention economy from search-driven navigation to self-referential or gated dwelling in social media."

## Nationella Internet

Under Web 1.0 förstods Internet som ett i sanningens namn globalt medium. Som inte kunde kontrolleras genom nationella bestämmelser mer än att en nation aktivt drog sig ur deltagandet i nätet.

Lovink exemplifierar detta med hur man skrattade åt det naiva och självuppblåsta försöket från Bayerns president att införa en *"internet task force"*, i ett försök att kontrollera just den bayerska delen av Internet.

Efter elfte september och *dot.com*-bubblans krasch fastnade det skrattet i halsen på oss. Idag har alla imperier och lydstater egna övervakningsmyndigheter, polisiära enheter och internetlagar byggda på nationella eller olika överstatligt samarbeten.

Marknaden för hårdvara (Cisco) och mjukvara (Ericsson) som kan användas för nationell övervakning och censurering är också större än någonsin. Utifrån den nationella IP-utdelningen och geodata som delas av användarnas klienter har upphovsrättsivrarna (möjligheten att begränsa tillgång till t.ex. SVT för utländska medborgare osv) och skurkstaterna funnit ett gemensamt intresse.

> "Whereas in the past China was considered a backward-looking exception, it is now the norm, even for OECD countries that claim to support internet freedom."

Så hur menar Lovink att vi skall hantera denna komplexitet? Jo, det enda sättet att utmana detta *"administrativa närmande"* är organisering. Social förändring är inte längre en fråga om teknologisk krigsföring mellan filter och anti-filter utan en fråga om organiserade nätverk som förmår sätta många av skeenden i rullning samtidigt.

---

Nästa läsning kommer handla om ANT (actor network theory), kapitalistisk realism (**Mark Fisher**), Bifo (**Franco Berardi**) och vägrandes dynamik.