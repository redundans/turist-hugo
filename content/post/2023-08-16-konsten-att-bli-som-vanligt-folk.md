---
date: 2023-08-16
title:  "Konsten att bli som vanligt folk!"
---
Vi hade egna mail-listor och forum med levande politiska diskussioner. Vi hade fungerande SMS-listor för mobilisering. Vi hade chat-kanaler där vi förströdde oss. Och vi hade egna tidningar och webbportaler där vi kommunicerade oss emellan. Det enda vi inte hade var reklam och högertroll.

Så varför gav den autonoma vänstern upp allt detta för att idag knappt lyckas nå ut till våra egna sympatisörer och samtidigt ägna all vår tid och energi för att bemöta fiendens hegemoni?

Idag skall jag gräva ned mig lite i en av alla pusselbitar till svaret på den frågan. Viljan att bli som *"vanligt folk"*!

En trend som dök upp inom autonoma kretsar på tidigt tvåtusental - och som på många håll smittade av sig på en bredare vänster - var att söka kritik mot vad man upplevde som "livstilism", eller subkulturer (hellre kontrakulturer i min mening) inom vänstern.

På denna tid hade den föreställda autonoma vänstern ett stiltypiskt klädval, dreads eller lesbisk lugg, åt uteslutande vegansk mat, stoltserade med håriga kön, lyssnade på punk eller digital hardcore och ägde egna små smutsiga lokaler där vi hängde hela dagarna (och nätterna). Visst låter det underbart!

Men samtidigt växte som sagt kritiken mot denna kontrakultur. Rörelsen upplevde att den befann sig i stiltje. En konträr trend bredde samtidigt ut sig.

För att illustrera denna polaritet kan vi ställa två dåtida tidskrifter mot varandra. Den amerikanska tidningen [**CrimethInc.**](https://crimethinc.com/) mot det svenska livstilsmagasinet **Kolla!** (som jag bland annat stulit bloggens undertitel från).

Med böcker som *Days of War, Nights of Love* och *Expect Resistance* lyfte kollektivet bakom CrimethInc fram en kontrakultur där vi skulle lockas till att söka det revolutionära äventyret genom att gå i exil, lämna den kapitalistiska kulturen. Vi skulle sno, ockupera, förstöra och bilda rövarband med våra vänner och älskare.

I magasinet Kolla! Lyftes tvärt om viljan att anamma moderna majoritetskulturer. Reportage om graffiti, hyllningar av porr och artiklar om att älska "amerikansk kultur" varvades med artiklar om husockupationer, fildelning och arbetsplatskamp. Vi skulle leva det permanenta äventyret här och nu.

Det är svårt att helt skilja denna kritik mot kontrakultur från den kritik som samtidigt pågick inom samma kretsar. Vilken istället riktade in sig på det man kallade för *aktivism*. I texter som *Vi är inga kampanjnissar* och *Ge upp aktivismen*
(båda översatta av **Stockholms Autonoma Marxister**) lyftes en liknande kritik mot ett självpåtaget utanförskap fram.

Oavsett om det var ett resultat av denna kritiska debatt inom den autonoma vänstern eller bara tidsandan så blev resultatet att kontrakulturen mattades av. Och den autonoma vänstern försökte så gått det gick med att rikta in sitt engagemang på lokala och mer långsiktiga politiska projekt.

Och denna trend skedde samtidigt på Internet. Kommunikationen flyttades ut från de egna plattformarna (Motkraft.net, Indymedia, Yelah.net etc). Först till de folkliga och populära bloggarna och senare in på det plattformar som lyckats fånga större användarskaror (Myspace, Twitter och Facebook).

Tilltalet förändrades också från att ha haft en tydlig "do it yourself"-estetik till att efterlikna kommersiella produkter. Något som säkert både var ett medvetet val och ett resultat av att många av oss som arbetade med dessa kommunikationskanaler samtidigt hade lyckats skaffa oss en profession inom området.

Detta är givetvis en förenkling av en dessutom liten pusselbit i svaret på varför den vilda vänstern slutade vara bäst på internet. Men det är svårt att helt blunda för att liknande tankegångar återfinns i den autonoma vänsterns internkritik och i det kommunikationsstrategiska resonemang som samtidigt fördes.

Bloggarna och de tidiga stora plattformarna gav oss en fantastisk möjlighet att nå ut med vår kommunikation. Att forma det offentliga samtalet och göra politiska avtryck. Vår lek med situationistiska strategier som [détournement](https://en.wikipedia.org/wiki/D%C3%A9tournement) fick spridning långt bortom våra egna led.

Men oavsett vad man tycker om kontrakultur som strategi så måste man erkänna att vi samtidigt uppoffrade något som den autonoma vänstern alltid påstått sig sträva efter: *frihet* och *egenkontroll*.

Just därför kommer jag fortsätta fokusera på den anarkistiskt färgade rörelsen och dess förhållande till Internet sedan tidigt 2000-tal.