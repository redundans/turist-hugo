---
date: 2022-02-14
title:  "Bok: Kannibalernas maskerad - kapitel 1"
---
Alf Hornborg öppnar denna bok med frågan som alla tycks ställa sig just nu: *Hur fan har vi kommit hit?* En sjätte massutrotning, ökande global ojämlikhet, finanskriser och stora klimatförändringar. Agerar vi helt utan logik och rationalitet?

—--

Hornborg prövar oss genom att jämföra vår relation till teknik och utveckling med *Cargo-kulturernas*. Du vet, de där indianerna som byggde egna landningsbanor mitt i djungeln efter att ha sett vita soldater göra samma sak under första världskriget. För att sedan bara sätta sig och vänta på att stålfåglar skall komma från himlen och börja lassa ut förnödenheter och material.

Han hänvisar till **Peter Worsley** som menar att Cargo-kulturerna inte på något sätt var religiöst förblindade eller levde i någon verklighetsflykt. De agerade helt logiskt utifrån deras bristande förståelse för dessa förnödenheter och material faktiskt hamnade i deras del av världen.

På samma sätt menar Hornborg att vi har en bristande förståelse för de globala mellanmänskliga relationer som gömmer sig bakom förnödenheter och material som plötsligt dyker upp i våra hem.

Och tvärt om den uppdelningen mellan magi och västerländska teknologisk utveckling vi är vana med menar han att de står närmre varandra än vi tror.

> ”Frågan blir mer komplicerad om vi som magi definierar de synvillor som gör att föremål felaktigt tillskrivs helt igenom objektiva krafter, oberoende av mänskliga föreställningar, trots att detta är en illusion.”

En sådan illusion skulle vara att teknologi öht skulle vara frikopplad från vår ekonomi. Tvärt om är den teknologin vi ser idag en kristallisering (och helt omöjlig att särskilja) av hur den globala ekonomin ser ut idag.

Och det tydligaste exemplet på teknologins objektiva krafter som egentligen är magi är dess förmåga att öka produktiviteten genom att spara tid.

Genom flera passager använder sig Hornborg av **Illich**, **Marx**, **Mill**, **Polanyi** med flera för att visa på hur upplevda tidsbesparingar ofta handlar om en omfördelning av tid som görs möjlig genom jämna utbyten mellan ojämlika livsbetingelser. Men att denna ojämlikhet inom det ekonomiska utbytet förklarar teknologisk tidsbesparing är inte nog.

Denna fetischkaraktär hos teknologin är precis som den hos varan och penningen (som Marx beskriver i Kaptialet) dubbel till sin natur. Den inte bara bygger på ojämlikhet den förstärker den också:

> ”Omständigheterna som avgör vilka bytesvärden som accepteras av båda parter är helt skilda från utbytets substans, mätt exempelvis i den i varorna nedlagda arbetstiden eller de resurser som förbrukats för att framställa dem. Det innebär att den synbara reciprociteten i markandsutbytet kan beslöja systematiska materiella asymmetrier, som ger den ena parten möjligheter att ackumulera teknisk infrastruktur.”

Det blir alltså genom marknadsutbytet svårare att ens om man vill följa några moraliska riktlinjer när det kommer till flödet av värden, energi och tid. Precis som med varufetischismen:

> ”Om moderna pengar, varar och teknologier inte kan sägas utöva ett magiskt inflytande på oss, vad innebär det att vi har avfärdat alla föreställningar om att föremål ställer moraliska anspråk på oss? Har varufetischismen gjort det lättare för oss att ägna oss åt överflödskonsumtion utan att ägna en tanke åt de avlägsna människor och ekosystem som vi därmed belastar? För att ta ett konkret exempel: utan detta moderna förhållningssätt skulle föraren av en elbil knappast kunna strunta i att batteriet som driver den delvis består av kobolt som under vidriga arbetsförhållanden har grävts fram av extremt lågavlönade barnarbetare i Centralafrika.”

Detta blir i Hornborgs mening en del av förklaringen till varför de koloniala förhållandena på den globala världsmarknaden har kunnat upprätthållas och i vissa fall förstärkas, trots att de koloniala strukturerna och instutitioner inte längre existerar. De har tagits över av marknadens.

Istället manar Hornborg att vi för att kunna ta itu med problem som miljöförstöring, ojämlikhet och klimatförändringar så måste vi har förståelse av relationen mellan: teknik, ekonomi och imperialism.

Och ett led i denna förståelse är uppmärksammandet av det han kallar för teknikfetischism: *”nämligen att de tekniska artefakternas till synes objektiva funktioner ytterst drivs av subjektivt konstituerade, social förhandlade utbyteskvoter som gör de tekniska systemens komponenter tillgängliga för olika grupper”*.

Resten av kapitlet använder sig Hornborg av för att dra ned byxorna på teknikoptimister som **Hans Rosling**, **Johan Norberg**, **Bill Gates** och **Steven Pinker** vilka tycks tro att tekniska framsteg skall kunna bli lösningen på just de globala problem med vilkas nödvändiga fortsatta existens de själva är beroende.

—--

Inga störra nyheter för de som läst Alf Hornborgs tidigare 2 böcker. Men kapitlet är enligt mig bättre formulerat än många andra av hans texter på detta ämne.