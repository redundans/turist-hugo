---
date: 2022-02-16
title:  "Bok: Kannibalernas maskerad - kapitel 2"
---
I detta kapitel vill **Alf Hornborg** fokusera på allsyftespengar – *elefanten i rummet* – som en samhälleleig och ekologiskt företeelse. Vars form i Hornborgs analys tycks vara den främst normerande faktorn, snarare än hur produktionen är organsirad som är fokus inom den marxistiska traditionen.

Den första delen i kapitlet använder han för att belägga pengars godtycklighet och rena symbolvärde. Historiskt genom avskaffandet av Bretton Woods-systemet och ahistoriskt genom den ständiga och påhittade bristen på pengar.

Hornborg konstaterar, likt **Karl Marx**, att penningens enda bruksvärde ligger i det att den kan bytas mot vad som helst. Och att vad som helst kan bytas mot pengar. Men även om pengar endast är symboliska tecken likt pjäser på ett spelbräde kan ingen ducka över den reella makt de har i vårt samhälle:

> ”Vi är så vana vid marknadens alkemi att den för de flesta har blivit en fråga om liv och död. När marknaden och pengarna plötsligt inte fungera står mycket mer på spel än när oturen drabbar oss i ett sällskapsspel.”

Det är denna *trevtydighet* (att de både är tomma på verkligt värde men ändå påverkar otroliga mängder verkliga värden) som gör pengar till en viktig förbindelselänk mellan det subjektiva och det objektiva menar Hornborg. Frågan är då åt vilket håll vi skall förstå denna tvetydighet. 

Hornborg varnar oss för att gå den vägen som låter oss göra samma misstag som de klimatekonomerna – vilka försöker härleda penningens värden ur ekologiska värden.

För lösningen på att moral inte har någon plats inom nationalekonomiska modeller – precis som Marx och Mill redan konstateras – löses inte av att moral också blir en handelsvara vilka vissa förvaltar i överflöd och andra lider brist på.

Vidare ägnar sig Hornborg att med hjälp av **Karl Polanyi** gå igenom de senaste 50 årens globalisering. För att i slutet av delen *Den självreglerande marknaden* komma med en väldigt enkel och bra analys av den konflikt mellan arbetarrörelsen och krypto-fascistiska partier som pågår i många europeiska länder idag:

> ”Socialdemokratiska partier kan inte erbjuda något reellt motstånd mor det allt mer rörliga kapitalets intressen. Deras huvudmotståndare är inte längre kapitalet utan de nationalkonservativa som vill erbjuda den forna arbetarklassen en återupprättad identitet och som hotar att urholka deras väljarunderlag. Därför måste arbetarrörelsen i industriländerna paradoxalt nog alliera sig med de nyliberala krafter som förespråkar ökad internationell rörlighet för kapital och arbetskraft, vilket i sin tur avskräcker många väljare. Ansträngningarna som utgör en motpol till de nationalkonservativa har en tendens att utmynna i en övertydlig, och ibland teatral symbolpolitik som demoniserar motståndarna och fördjupar polariseringen.”

Men trots att Polanyi på ett enligt Hornborg insiktsfullt sätt analyserar penningens och marknadens följden när det kommer till ekologisk och mänsklig utarmning anammade han aldrig Marx kritik av varu- eller penningformen i sig självt. Här vänder sig Hornborg istället till den nyligen avlidna **David Graeber**.

Graeber beskriver i sin bok *Skuld* hur pengars olika samhälleliga utformning fått olika betydelser för vilket våld som kan brukas av vem. I hans uppdelning mellan t.ex. *skuldpengar* och *varupengar* söker Hornborg bekräftelse av att penningformen har en avgörande betydelse även över hur våld och makt kan brukas i dagens kapitalistiska värdesystem. Och logiken som följer är att:

> ”Om vi nu kan härleda väsentliga delar av våra hållbarhetsproblem ur allsyftespengarnas utformning är en logisk slutsats att ett mera hållbart samhälle skulle behöva upprätta gränser för vad som är utbytbart.”

Men Hornborg bromsar också upp ett tag för att varna för att gå ANT-förespråkarna helt till mötes. Någon egen ”agens” skall inte tilldelas pengar. Det är inte på det sättet vårt handlande styrs av pengarnas utformning:

> ”Istället för att tillskriva artefakter agens är det mera vederhäftigt att hävda att det finns en rekursiv kausalitet som förbinder människan och hennes skapelser: som Arturo Escobar formulerar det, ’Vi utformar vår värld, och vår värld utformar oss tillbaka.’”

Kapitlet bollar tillbaka frågan till nationalekonomerna som i vissa fall även delar kritiken mot dagens helt frisläppta tillväxtmarknad. Men som Hornborg påpekar, står verkningslösa och ser på så länge de styrs av allsyftespengarnas logik.